Klikkerezés macskával	PDF	Nyomtatás
Olvasóink értékelése: / 25 
ElégtelenKitűnő 
Írta: Vámosi-Nagy Nóra	  
klikkerképzés minden állatnál működik és mindnél ugyanúgy működik. De természetesen vannak különbségek is. Hiszen más környezetben dolgozunk egy aranyhallal, mint egy lóval, más számít megerősítésnek egy madár, vagy egy rágcsáló esetében, illetve más a viszonyunk egy lakásban lakó kedvenccel, mint egy kertben tartott haszonállattal. 

A macska a közvetlen környezetünkben él, de egyes vélemények szerint a mai napig nincs megszelídítve teljesen, hiszen vadászik és eltartja magát, ha kell. Az mindenesetre biztos, hogy a macska nem olyan ember-centrikus, mint a kutya. Nem falkában él, nem rendeli magát alá senkinek és legfőbb motivációja a saját kényelmének elérése. Persze macska és macska között is van különbség. Találkoztam olyan cicával is, aki már szinte kutya volt, sétált a gazdával, nagyon kötődött hozzá, de nem ez a jellemző. Ezt fontos tudnunk, mielőtt elkezdünk dolgozni, főleg, ha előtte kutyával már klikkereztünk. Míg a kutyát az is motiválja a tanulás során, hogy nekünk megfeleljen és közösen oldjunk meg feladatokat, a macska tisztán csak a kajáért dolgozik és csakis addig, amíg tényleg éhes. 

Az is nehezíti a dolgot, hogy egy kutyával többet kommunikálunk, így ő jobban figyel a reakciónkra és jobban értelmezi azokat. A macskának nehezebb kifejezni, hogy egyes mozdulatainak jobban örülünk és igencsak nehéz a vezényszót hozzákötni a kész viselkedéshez. Egy kinti macskával szinte lehetetlen dolgozni, annyira kevés a kapcsolat, illetve nehéz megakadályozni, hogy máshol ne egyen össze mindent, vagy vadásszon magának. 

Mindezek fényében a motiváció ez esetben talán még fontosabb, mint egy kutyánál. Az első néhány foglalkozás során használjunk valami igazi ínyencséget, egészen apróra vágva, hogy ne lakjon jól túl hamar a cica. Előtte pedig vegyük el az ételt a macska elől, egy fél napig legalább ne kapjon semmit, de egy teljes koplaló napot is beiktathatunk. 

Ajánlatos a halkabb típusú klikkert használni, mivel a macskák sokkal érzékenyebbek a zajokra. Mindenképp zárt helyen, egy teljesen nyugodt környezetben dolgozzunk eleinte. 

A legtipikusabb probléma, ami még fel szokott merülni, hogy a macska vad követelőző nyávogásba kezd, illetve a jól bevált törleszkedést, dorombolást produkálja folyton, ahogy a kaját megérzi. A kezdetben nehezen indul el a tanulási folyamat, mert fel sem merül cicánkban, hogy valami mást kell csinálni. Vigyázzunk is, hogy ne erősítsük meg ezeket a viselkedéseket eleinte, mert akkor onnan nehéz lesz tovább lépni. 

Első feladatnak érdemes olyat választani, amit az állat könnyen produkál. A macskák nem ülnek le nyugodtan, hanem izegnek-mozognak, és előszeretettel használják mellső mancsukat. Tehát vagy ragasszunk le egy post-it –et a padlóra kb. egy méterre a cicától és ahhoz vezessük el a klikker segítségével, vagy pl. tegyünk le mellé egy csomag papírzsepit és tűzzük ki célnak a zsebkendő pofozását vagy az arra rámancsolást. A pálcás (célkövetéses) gyakorlatot szintén nem ajánlatos az elsők között tanítani, mert a macska inkább játszani fog vele és lábbal próbálja majd elkapni, nem az orrával fogja érinteni. 

A cicák mozgása gyorsabb a kutyákénál, ezért nagyon résen kell lennünk az időzítésnél. Jobb, ha előre felkészülünk lelkileg az elcsúszott klikkelésekre és akkor nem rontjuk el az idegeskedéssel a dolgot. 

Ami szintén kicsit bosszantó tud lenni, az a menet közbeni tisztálkodás és a rendszeresen előjövő nyávogás és dörgölőzés. Ezek erősen ösztönös viselkedések és az állat koncentrációját is megtörik. A klikkeres elvek alapján ilyenkor ki kell várni, hogy abbahagyja és találni kell bármi apróságot, ami más, és amire rá lehet klikkelni. Ha valakinek mégsem lenne türelme kivárni ezt, nekem az jött be a leginkább, hogy kicsit ráfújtam a macskára ilyenkor. Ez kizökkentette az ösztönös viselkedésből és tudtuk folytatni a munkát. 

Mivel a cicákat előtte nem dolgoztattuk, a teherbírásuk is ennek megfelelő, azaz hiába van dolgunk egy felnőtt macskával, hamar elfáradnak az agymunkában. Éppen ezért ez remek program benti cicáknak, akiknek nincs alkalmuk levezetni az energiáikat és egész nap csak unottan tespednek a párkányon, de eleinte ne várjunk tőlük sokat. 

A kész viselkedéshez vezényszót csatolni nehézkesebb, mint a kutyánál, biztos, hogy tovább fog tartani. A cica nincs hozzászokva, hogy minden szavunkat figyelje, számára csak az a néhány szó fontos, ami rá is kihatással van (kb. a cic és sicc). 

A klikkert természetesen csak a tanításhoz kell, ha már megy a feladat vezényszóra, akkor kivonhatjuk a képletből. Tartok tőle azonban, hogy a kajának mindig meg kell maradnia, mert egy macska nem fog fegyelemből, vagy örömszerzésből szót fogadni nekünk… 


Vámosi-Nagy Nóra (www.vakkanto.hu)