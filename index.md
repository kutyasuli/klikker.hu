# Mi is az a KLIKKER?

Vannak, akik azt hiszik, hogy egy távirányító, olyan szerkezet, amivel megmondhatjuk az állatoknak, hogy mikor- mit tegyenek. Pedig erről szó sincs! A klikker egy tanítási segédeszköz és csak egy dologra való: arra, hogy könyebbé tegye a kommunikációt köztünk és az alany között.

A klikker valójában legyőzi a különböző fajok közti kommunkikációs szakadékot és képes egyértelművé tenni, hogy mit várunk a tanulótól.

Ez az oldal arra hivatott, hogy eloszlassa a tévhiteket, és megnyissa mindazokat a kapukat, amelyek a szófogadó kutya, az agilityző degu, vagy a mosolygó gyermekhez vezetnek. Ez az oldal azért készült, hogy segítséget nyújtson mindazoknak, akik szeretnének könnyen, kényszer, büntetés és félelem nélkül tanítani. Ehhez persze szükség van arra, hogy tisztában legyünk a tanulás és a tanítás alapjaival.
Készen állsz rá, hogy tudatosan megfigyeld saját magadat és a környezetedet? Készen állsz arra, hogy a tanítás idejére elfelejtsd a haragot, a dühöt és a büntetést? Készen állsz arra, hogy elfogadd, hogy ha nem tudsz előre lépni, az nem a tanuló hibája, hanem a tiéd? Készen állsz mindazokra a sikerekre, amelyek a jövőben érni fognak, ha nem a sikertelenségeken keseregsz, hanem  végiggondolod annak okait? 
Készen? Akkor mi megtanítunk erre. Harag, kényszer és büntetés nélkül. 
Ehhez csak pár dologra lesz szükséged: klikkerre, jutalomra, legalább egy tanulóra, napi pár percre, türelemre és arra, hogy képes légy a csúcson abbahagyni. És természetesen arra is, hogy átböngészd ezt az oldalt. 

## Mit ajánlunk? 

A honlap elrendezésében külön veszi az elméletet (tanuljunk) és a gyakorlatot (tanítsunk). Ne ess abba a hibába, hogy a gyors haladás érdekében rögtön tanítani akarsz. Lehet, hogy a kezdeti sikerek Téged igazolnának, csakhogy az elmélet legalább részleges megértése nélkül későbbiekben nem leszel képes felismerni a saját hibáidat és ezáltal ahelyett, hogy teljesítményetek megugrana, vissza fog esni. Megpróbáljuk videókkal szemléltetni, hogy mi hogy csináljuk. Amennyiben már régi látogatónk vagy, hogy ne kelljen végignézned minden oldalt, az újdonságok között megtalálhatod a legfrissebb cikkeinket. 
És mit ajánlunk még? Azt ajánljuk, hogy tedd szórakoztatóvá a tanítást. Nem csak az alany részére, hanem saját magadnak is. Taníts olyan dolgokat, amelyek merőben feleslegesek, de szórakoztatnak Téged.

## Klikker-érzés:

- Gyere, játsszál velem - javasolta a kis herceg. - Olyan szomorú vagyok... 
- Nem játszhatom veled - mondta a róka. - Nem vagyok megszelídítve. 
- Ó, bocsánat! - mondta a kis herceg. Némi tűnődés után azonban hozzátette: - Mit jelent az,    hogy "megszelídíteni"?

- Olyasmi, amit nagyon is elfelejtettek - mondta a róka. - Azt jelenti: kapcsolatokat teremteni. 
- Kapcsolatokat teremteni? 
- Úgy bizony - mondta a róka. - Te pillanatnyilag nem vagy számomra más, mint egy ugyanolyan kisfiú, mint a többi száz- meg százezer. És szükségem sincs rád. Ahogyan neked sincs énrám. Számodra én is csak ugyanolyan róka vagyok, mint a többi száz- meg százezer. De ha megszelídítesz, szükségünk lesz egymásra. Egyetlen leszel számomra a világon. És én is egyetlen leszek a te számodra...

- Jó, jó, de hogyan? - kérdezte a kis herceg. 
- Sok-sok türelem kell hozzá - felelte a róka. - Először leülsz szép, tisztes távolba tőlem, úgy, ott a fűben. Én majd a szemem sarkából nézlek, te pedig nem szólsz semmit. A beszéd csak félreértések forrása. De minden áldott nap egy kicsit közelebb ülhetsz...

Részletek a Kishercegből.

Szelidíts meg
 

 

 
