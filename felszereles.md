Felszerelés	PDF	Nyomtatás
Ha klikkerezni szeretnél, akkor a következőekre lehet szükséged:

1 db állat, vagy ember
Ez lehet tetszőleges fajú, fajtájú, nemű, korú, de ajánljuk, hogy valamilyen intelligensebb fajjal állj neki. Kutyával, malaccal, lóval, macskával, csirkével, vagy vadászgörénnyel. A gilisztákat, vagy a szobanövényeidet hagyd meg arra az időszakra, amikor már vérprofi leszel és nem fog kihívást jelenteni egy aranyhal átirányítása a karikán.

1 db klikker
Lehet, hogy nem is egy klikkerre lesz szükséged, hanem többre. A klikkerek sajátos tulajdonsága ugyanis, hogy mindig eltűnnek. A szétszórt emberek klikkereiről bebizonyosodott, hogy kitűnő rejtőzködő életmódot élnek, akárcsak a botsáskák. A klikkereknek több alfaja létezik, ezek rendszerint hangjukról különböztethetőek meg, de a divat a klikkerek tenyésztésére is ráütötte bélyegét, egyre több színben, méretben és formában találkozhatunk velük. A csendesebb klikkert főleg lakásba, érzékenyebb alany, vagy idegesebb rokonok mellé ajánljuk. A hangosabb klikker pedig utcára, zajosabb helyekre, esetleg rosszul halló alany, vagy rokonok mellé. Süket állatok esetében ne alkalmazz hagyományos klikkert, mert bár a környezetedben lévők lehet, hogy felismerik, hogy klikkerezel, erre az adott alany nem igen fog rájönni. Helyette alkalmazz elemlámpát, vagy más jól látható rövid jelzést.

Jutalom
Hááát... Őőő... A jutalom... valami olyan dolog... vagy mégsem? De...

Szóval ezt nem tudjuk megmondani mi legyen. Ezt bizony a kiválasztott alanyodtól kell megkérdezned. De nem ám akárhogyan! Minden ingerkörnyezetben, minden élőlényre más van hatással. Például, ha a kamasz fiamnak az egyik barátom adna egy Playboy újságot, mert elmosogatott, valószínűleg nagyon örülne neki. Viszont ha úgy adná oda, hogy én ott vagyok... Hááát... Mondjuk a legtöbb élőlény örül valami nasinak. Egy kan kutya esetében ez lehet sajt, virsli, táp, labda, macska, tüzelő szuka, vagy a szomszéd néni szoknyaszéle. Meg vagyok győződve róla, hogy az én kiskutyám egy degunak is örülne. Egy ló meg biztos oda lenne, meg talán vissza is egy kis répától, almától. De óriási jutalom lehet a szabadság, a játék lehetősége. Az alany fogja jelezni, hogy mit szeretne. Azt kérdezed miről ismered meg, hogy megfelelő-e a jutalom? Hát, ha megmutatod az állatkádnak a jutalmat (legyen egy szelet virsli) és az elkezd fajspecifikusan örülni (hogy mi az a fajspecifikus? hát egy félig magyar szó), akkor lehet, hogy jó lesz. Nem biztos, de lehet. Ha megnézi, aztán inkább elmegy pillangókat, vagy kabócákat kergetni? Hát, akkor is lehet, hogy jó lesz, csak mondjuk egy hét múlva, úgy hogy közben nem eszik semmit a drága. De ezt a lehetőséget inkább hagyd ki, és akkor erőteljesen javulnak a túlélési esélyeid (nagymama által, erős felindulásból, különös kegyetlenséggel elkövetett lincseléstől mentettelek most meg..)
Jutalomfalat tartó
Sokan azt mondják, hogy teljesen felesleges pénzt kidobni rá, mert haszontalan dolog. Én úgy gondolom, hogy nagyon kis hasznos haszontalan cucc ez. Persze állattól függ. Mert ugye egy elefánt jutifalis tartója az oldalamon elég brutálisan nézne ki, az okozott mellékhatásokról meg inkább megkérdezhetném a kezelőorvosomat, gyógyszerészemet. Szóval egy elefánt jutifali tartója valószínűleg egy vödör lenne, egy erős hevederrel a nyakamba akasztva, sérvvel adagolva. De maradjunk a kisebb állatoknál. Mondjuk a deguknál. Nna, nekik tökéletesen megfelel egy ásványvizes palack kupakja. Miért nem kólás? Mert a deguk hajlamosak a cukorbetegségekre, mint az közismert. (Safranek, úgy érzem maga gúnyolódik velem. Jöjjön csak közelebb! (ELNÉZÉST KÉRÜNK A ROSSZ HELYRE BENYOMOTT FELIRATOKÉRT, EGY MÁSIK CIKKBE VALÓK. A FELELŐSÖKNEK FELMONDTUNK). Szóval a jutifalitartó rengeteg dologra jó. Például, a sziklamászók ebben tárolják a csúszásgátlásként használt magnézia port. Ez nem csak sziklamászáskor jöhet jól, de felemáskorláton, vagy a súlyemelésnél is, ha netán unnánk a tanítást.  Ha ez a variáció nem felelne meg, akkor jutifalatokat lehet benne tárolni, ahonnan egyszerűen és gyorsan elérhetővé válnak. Sziklamászó trénereinknek ajánljuk, hogy ne egy tartót vegyenek, de ne is két egyformát, mert igen kellemetlen lehet, ha egy nehéz mászás közben belenyúlnak a tartóba és belemarkolnak egy adag 3 napos, szaftos virslibe. A zuhanás garantált. A fordított verzió sem túl jó, éppen ráklikkeltünk egy régen várt viselkedésre és ahelyett, hogy megjutalmaznánk állatkánkat egy sajtdarabbal, átmenetileg jól megvakítjuk egy adag fehér porral...

Pálca
A pálca olyan igen hasznos dolog, aminek felhasználási köre igen széles. Egyszerűen mindenre jó. Amire meg nem jó, arra is jó. Egy kis átalakítással. Vagy naggyal. De leginkább a célkövetéses tanítás során használjuk, de ismerek embereket, akik a fülükbe dugdossák. Ízlés dolga. Bár azt el kell árulnom, hogy a fülbedugdosástól az állat nem fog hatékonyabban tanulni. Hacsak nem perverz. De ez az állatok körében igen ritka (kivéve természetesen a süniket, akik folyton a drótkefékre másznak). Lehet venni összehajtható pálcát, fix pálcát, lyukas pálcát, szögletes pálcát... (ez megint egy másik mese), de lehet csinálni faágból, antennából (nem, nem a parabola, hanem az az egyenes, hosszú), vagy hurkapálcikából, az ügyesebbek akár fogpiszkálóból is megpróbálhatják. 
Céltárgyak
Hova rohansz? Búcsúba, a céllövöldébe? Nem azokra gondoltunk. Olyanokra gondoltunk, amik az állatnak célt fognak adni. Szóval olyan dolgok, amikhez oda lehet küldeni az állatot, vagy más hasonló dolgot csinálni. Ez rengeteg mindenre jó. Előreküldés tanításánál, olyan feladatok megtanításánál, ahol az állatnak háttal kell lennie, de lenne egy csomó másik ötletem. Ilyen lehet egy bólya, tányér, rúd. Célkereszt? Na jó, az is lehet. 

Ezeknek a dolgoknak egy része megvásárolható a www.vakkanto.hu oldalon, a hentesnél, vagy a munkaruházati boltban a többi pedig a fantáziátokra, a kreativitásotokra van bízva.